# E-IMZO dasturchilariga taklif xat

Assalomu alaykum hurmatli E-IMZO dasturchilari. Men Sohibjon, hamda, O’zbekistonda Linux'ga qaratilgan keng hamjamiyatlardan birining yurutuvchisiman. Ishonchim komil, o’zbek tilini tushunasizlar va ushbu xatning ruscha tarjimasini yozib o’tirishim shart emas.

Ushbu xatni yozishimdan asosiy maqsad Linux foydalanuvchilari orasida sizlarning E-IMZO dasturingizga nisbatan o’sib borayotgan talabdir. Agar sizlarning web sahifalaringizga yuzlanadigan bo’lsak, MacOS va Linux foydalanuvchi uchun .jar (Java dasturlash tilini ishga tushuruvchi arxiv) fayl taklif qilasizlar. Ammo, shu ikki platforma uchun biron hamjamiyat a’zolari, uchinchi shaxs tomonidan qilingan yechimlardan boshqa hech narsa yo’qdir (masalan, debian va ubuntu paketlar). Holbuki, sizning dasturlaringiz xususiyatlarini tushunmasdan turib to’liq biron paket ishlab chiqish juda ko’p savollar keltirib chiqaradi.

Xo’sh, unda nima taklif bera olamiz?

Keling, birga kelishilgan holda sizning E-IMZO dasturingizni shu berilgan ikki yechim orqali ko’proq platformalarga iloji boricha nativroq yechim berishga harakat qilamiz:

1. Dasturingiz ochiqlanadi, ya’ni, dasturingizni ishlab chiqish va taqdim etiladigan holatga keltiruvchi kodlar GitHub yoki shunga o’xshash Git provayderlarda dasturchi yoki tajribali ko’lamdagi foydalanuvchilar uchun ochiqlanadi. Bu orqali sizlar dasturchilar tomonidan kelib chiqgan barcha savol va iltimoslarni qoniqtirishingiz mumkin. Shuningdek, bu oxirgi paytlarda foydalanuvchilar orasida kelib chiqayotgan "info-stealing" yoki alternativ "spyware"lik bilan bog’liq bo’lgan shak-shubhalarni so’ndirishga yordam beradi. Sizning keltirilgan ommaviy offertangizda (11.1-11.3 bandlari) qurilmada ishlab turgan e-imzo dasturi qanday turdagi yoki qayerlardan ma’lumotlar yig’ishi yoki, qo’polroq qilib aytadigan bo’lsak, "titkilanishi" keltirib o’tilmagan va hozirda bu yanada ko’proq baxs va munozaralarni keltirib chiqarmoqda.
2. Ro’yxat tashkil etiladi va ro’yxatgan olingan ma’lum dasturchilarga ushbu dastur kodlarini ko’rish va zarur hollarda qo'shimcha kiritish imkoni beriladi. Bu dasturchilar avvalambor, albatta, Linux va MacOS operatsion tizimlarida tajribali va malakali insonlar hisoblanib, ushbu platformalarga har xil turdagi paketlar ishlab chiqishga yordam berish orqali qo’llab quvvatlash qamrovini kengaytirishga o’z hissalarini qo’shishadi. Paketlash protsessi albatta avtomatik ravishda CI orqali amalga oshiriladi va natijalar keng ko’lamda Linux va MacOS foydalanuvchilari bilan ulashiladi.

Hamda, biz sizlarga ixtiyoriy 3 chi yechim ham taklif qilamiz, lekin ishonamizki bu sizlar uchun yoqimli bo’lmaydi.

3. E-IMZO dasturi revers injineriya qilinadi va Java arxiv tarkibi o’rganilib chiqiladi. Natijalar va izlanishlar albatta foydalanuvchilar bilan Xinux hamjamiyatining GitHub sahifasida ochiqlanadi. Ushbu natijaga asoslangan holda keyinchalik paket va platformalar uchun qo’llab quvvatlanishlar ishlab chiqiladi.

Shuni ta’kidlab o’tish joizki, ushbu xat butun hamjamiyat nomidan yozilgani sababi bilan, xat matni GitHub ning [xinux-org/e-imzo]("https://github.com/xinux-org/e-imzo") sahifasida hamjamiyat a’zolari bilan ushbu holati yuzasidan xabar va dalolat berish maqsadida ulashildi. Shu bilan birgalikda, qabul qilinadigan xat va natijalar ham ushbu repozitoriyada ochiqlanadi va hamjamiyat bilan baham ko’riladi.

Bizning asosiy maqsad, bu O’zbek IT segmentida dastur va qamrovlar kengaytirish, hamda foydalanuvchilar uchun qulaylik va abstraksiyalar yaratishdir. Umid qilamizki, sizning dasturingizni foydalanuvchilar uchun ishlatishga yanada qulay va imkon qadar oson qilishga birgalikda erishamiz.

Hurmat ila, Xinux va O'zbek Floss hamjamiyati.
(@from developers@floss.uz @to info@yt.uz)
